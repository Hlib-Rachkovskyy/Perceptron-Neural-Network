U Splitu djeluju i brojni klubovi borilačkih športova (karate, taekwondo, judo, aikido, boks, kickboks, full-contact, tajlandski boks) koji su dali brojne velikane borbenih vještina u europskim i svjetskim mjerilima. Od najuspješnijih boraca spomenimo Branka Cikatića, Marka Žaju, Sinišu Andrijaševića. Izbornik hrvatske karataške reprezentacije Slaven Mikelić je jedan od najtrofejnijih hrv. izbornika.[33]

Nadalje, Split ima i uspješne boćarske klubove od kojih među brojnima ističemo Poštar, koji je donio prvi naslov europskog prvaka u Split; Split je imao svoju kuglačku ligu još prije 2. svj. rata, a zadnjih godina se afirmirao i KK Mertojak (svjetski juniorski prvaci 2017. u pojedinačnoj konkurenciji i u paru). U Splitu djeluju i klub hokeja na travi te klubovi dizača utega (Nikolaj Pešalovje nositelj brončane olimpijske medalje). Iz Splita je i poznati vozačem moto-trka Ivan Šola, koji je i pilot prve hrvatske bob-posade, koja je također bila sastavljena od Splićana.

Od športskih priredbi koje se održavaju u Splitu, valja spomenuti veličanstvenu Mrdujsku regatu jedriličara, koja je otvorena gotovo svima, od vrhunskih profesionalaca, do onih koji su toliko svladali vještinu jedrenja da bi izbjegavali sudare na moru. Tako se zbog velikog broja sudionika 2004. godine startna crta mjerila miljama. Održavaju se i druge brojne regate s dugom tradicijom: ACI kup, Božićna regata krstaša (1995.), Faros maraton (Split – Stari Grad – Split), IOM Trofej Zente (2002.), Komiška regata (Split – Komiža – Split; 1992.), Mrdujska regata (Split – Mrduja – Split; 1927.), Regata Sv. Nikole za samce i dvojce (Split – Komiža; 2002.), Splitova regata krstaša (Split – Jelsa – Split; 1954.), Sušac 100x2 (Split – Sušac – Split; 1996.), Viška regata krstaša (Split – Vis – Split; 1945.)

Do kasnih 1980-ih, u Splitu se ljeti održavao nogometni Trofej Marjana, na kojemu su sudjelovali brojni veliki svjetski nogometni klubovi (Ajax, Girondins de Bordeaux, Vasco da Gama i dr.) i velike svjetske nogometne reprezentacije, među kojima su najpoznatije SSSR i Hrvatska. Malonogometni turnir Torcida kup održava se od 1995. godine.

U atletici, od 2001. godine održava se trkačka utrka Splitski polumaraton (prije poznat kao Polumaraton Svetog Duje) za koji se prijavi više od 1000 natjecatelja iz Hrvatske i inozemstva,[34] a od 1999. godine održava se triatlon utrka Marjanski đir.

1998. godine u Splitu je održan ATP turnir Croatian Indoors (Split) na kojem je pobjednik bio Goran Ivanišević.[35][36] Od 2020. održava se challenger turnir Split Open.

Kup Svetog Duje održava se od 1995., a od 2006. ima status satelitskog turnira Svjetskog kupa u mačevanju.[37] Kup Jadrana (od 1981.) je drugo najstarije mačevalačko natjecanje u Hrvatskoj.[38] Povremeno je u 1990-ima održavan Splitski ženski rally, bodovan za hrvatsko prvenstvo žena u rallyu,[39] a i svjetska serija strongman natjecanja, Strongman Champions League održala se u Splitu u nekoliko navrata.[nedostaje izvor]

Održava se džiju-džicu turnir pod pokroviteljstvom UAEJJF-a Split International Pro.[40]

Splitski olimpijci
Da je Split izrazito sportski grad govore brojnost i iznimni uspjesi splitskih sportaša na Olimpijskim igrama.[41] Grad Split se tako može pohvaliti činjenicom da iz njega potječu ili su u njemu stasali nositelji i nositeljice čak 26 zlatnih (od čega dvije na Paraolimpijskim igrama), 49 srebrnih i 18 brončanih olimpijskih medalja, što u pojedinačnim, a što u grupnim sportovima.

Zlatne medalje:

Andrija Anković
Ivano Balić
Milivoj Bebić
Zvonko Bego
Mislav Bezmalinović
Đurđica Bjedov
Ivan Buljubašić
Željko Jerkov
Aleksandar Kozlina
Duje Krstulović
Deni Lušić (dvije)
Uroš Marović
Petar Metličić
Petar Muslim
Josip Pavić
Nikolaj Pešalov
Renco Posinković
Petar Šegvić
Mate Trojanović
Ivo Trumbić
Velimir Valenta
Drago Vuković
Ante Žanetić
Antonija Balek
Srebrne medalje:

Veljko Bakašun
Vladimir Beara
Milivoj Bebić
Đurđica Bjedov
Duje Bonačić
Marko Brajnović
Božo Broketa
Ivica Cipci
Duje Draganja (dvije)
Tomislav Franjković
Željko Jerkov
Joško Kreković
Toni Kukoč (dvije)
Žana Lelas
Slavko Luštica
Frane Matošić
Aramis Naglić
Toni Nardelli
Zlatko Papec
Velimir Perasović
Damir Polić
Nikola Radović
Lovro Radonić (dvije)
Dino Rađa (dvije)
Vinko Rosić
Ratko Rudić
Petar Skansi
Nikša Skelin
Siniša Skelin
Tomislav Smoljanović
Dubravko Šimenc
Siniša Školneković
Damir Šolman (dvije)
Ivo Štakula (dvije)
Žan Tabak
Ivo Trumbić
Tino Vegar
Joško Vidošević
Blanka Vlašić
Zdeslav Vrdoljak
Bernard Vukas (dvije)
Boško Vuksanović
Brončane medalje:

Mario Ančić
Ivano Balić
Igor Boraska
Zlatko Celent
Stjepan Deverić
Tihomir Franković
Goran Ivanišević (dvije)
Branko Miljuš
Duško Mrduljaš
Nikolaj Pešalov
Ivan Pudar
Josip Reić
Nikša Skelin
Siniša Skelin
Ivan Sunara
Drago Vuković
Lucija Zaninović
Gospodarstvo
 Podrobniji članak o temi: Dodatak:Popis velikih gospodarskih subjekata iz Splitsko-dalmatinske županije
Razvoj kemijske industrije u Splitu
Početak kemijske industrije u Splitu se vezuje uz proizvodnju cementa. Uspješan početak proizvodnje cementa u Austrijskom carstvu 1842. godine i njegova sve veća popularnost potiče širenje pogona diljem carstva i pronalazak lapora. Tehnologija proizvodnje cementa ubrzo se širi i u hrvatskim krajevima. U Splitu su tvornicu pokrenuli Hartung i Höfling 1868. godine gradnjom peći za pečenje lapora. Partneri 1868. registriraju zajedničku firmu za proizvodnju cementa Enrico Hartung e Compagno, a kako su se burno razišli, Hartung nastavlja s proizvodnjom bitumena, dok Enrico Höfling pokreće proizvodnju cementa u Splitu. Splitski pogon je bio napravljen s tehnološki primitivnom jamastom peći za pečenje lapora i nalazio se u podnožju južnih obronaka Marjana, tj. na zapadnoj obali splitske luke. Tvornica se pokretala na ugljen. Općinska vlast im je dodijelila je koncesiju za lokaciju koja je bila vrlo povoljna, blizina luke i kvaliteta sirovine, omogućavala je lakšu distribuciju gotovog proizvoda.[42]

U veljači 1871. građevinski poduzetnik i trgovac Marino Bettiza, zajedno s Lorenzom Gilardijem kupuju Splitski pogon za proizvodnju cementa.

U prvom razdoblju tvornica je djelovala vrlo uspješno; što zbog njihovih graditeljskih i trgovačkih iskustava, što zbog bliske suradnje s tadašnjim gradonačelnikom Antoniom bajamontijem, koji se trudio modernizirati Split, pa njihov cement koristi za izgradnju i modernizaciju.

Na periferiji Splita, u području zvanom Dujmovača, 1876. se službeno registrira nova parna tvornica opeke i cementa, koja je predstavljala prvu ozbiljniju konkurenciju splitskoj tvornici. Oni moderniziraju tvornicu i počinju proizvoditi cementne proizvode, ploćice, ukrase za zgrade. Za kvalitetu tih svojih proizvoda tvornica dobivaju prestižna priznanja na izložbama u Trstu (1882.), Zagrebu (1891.), Madridu (1897.) itd. Ti dekorativni elementi još se uvijek uočiti na pročeljima splitskih zgrada, dvorištima užeg splitskog središta, ali i u drugim dalmatinskim gradovima. Vlasnici 1889. uspijevaju otkupiti od Općine marjanski tupinolom, a koncem 1893. i zemljište na zapadnoj obali splitske luke na kojem je podignuta tvornica. Ubrzo, u vrlo kratkom razdoblju umiru oba osnivača tvornice. 1905 su instalirali nove peći tipa Dietzsch 1905. koje su radile u kontinuiranom modu. Njihova gradnja bila je skupa i veoma zahtjevna.[42] Zapadno od postojećeg, starog postrojenja sagrađena je zgrada s novim pećima. Proširenje tvornice pri tome nije ometalo već uhodanu postojeću proizvodnju u jamastoj peći. Zbog blizine gradskog centra i brda Marjan, splitska tvornica cementa zabilježena je na brojnim razglednicama.[43]

Tijekom prvog desetljeća 20. stoljeća vlasnici investiraju i u izgradnju novih, primjerenijih tvorničkih hala, plinska rasvjeta se zamjenjuje električnom energijom iz vlastitog agregata, tvornica već posjeduje telefonsku liniju, uvodi se žičara za dovoz lapora, počinje se s uređivanjem puta uz obalu i proširivanjem pristanišnog mula. Tvornica je zapošljavala 70 radnika. Definitivno su to bile najuspješnije godine splitske tvornice. U siječnju 1925. godine splitsko Općinsko vijeće, zbog straha od odrona i narušavanja izgleda Marjana, zabranjuje daljnju eksploataciju nalazišta lapora.[42]

Gilardi i Bettiza iste godine tvornicu prodaju dobavljačima lapora, obitelji Ferić. Cementara proizvodi do 1933. godine, a nekoliko mjeseci nakon talijanske okupacije 1941. godine vlasti su tjeraju vlasnike da sruše peći i njihove dimnjake zbog blizine Primorske banovine sagrađenu 1940. godine. Na kraj ove tvornice je definitivno djelovao rast gradskog središta, koji ju je onemogućio u radu, a zatim istisnuo kao neprimjerenu i suvislu.[43]

Pogled s Luke Matejuška na Split
Pogled s Luke Matejuška na Split
Splitska brodogradnja u 19. stoljeću
Razvoj pomorstva i brodogradnje u Splitu kroz 19. stoljeće pratio je ukupan razvoj pomorstva Kraljevine Dalmacije, ali Split je imao svoje specifičnosti vezane uz njegov položaj; položaj samog grada Splita kao veza između kopnene i pomorske trgovine.[44] Brodogradnja u Splitu doživljava svoj vrhunac tijekom pedesetih i šezdesetih godina 19. stoljeća, međutim, već početkom sedamdesetih počinje se osjećati početak krize, koja će svoj vrhunac doživjeti u posljednja dva desetljeća 19. stoljeća.[44]

Do polovice 19. st. u splitskim škverovima su se gradili i popravljali samo brodovi manje tonaže, split je najviše gradio pelige, bracere i gajete. Sredinom 19. stoljeća u svijetu se razvija brodogradnja i pomorstvo, a Split nastoji prihvatiti i primijeniti nove tehnološke i ekonomske razvitke. Prvo brodogradilište za gradnju velikih jedrenjaka duge plovidbe započelo je s radom 1854. godine na Matejuški. U njemu je prvi brod porinut 1855. godine. Bio je to brigantin od 299 tona, imena Imperatore Diocleziano, bio je naoružan s dva topa i zapošljavao 12 članova posade sa zapovjednikom Vicom Andreisom. Drugi jedrenjak, bark Concordia S. porinut je u more 1856. godine. Jedrenjak je imao 463 tone, naoružanje s dva topa i 16 članova posade, njegov zapovjednik bio je kapetan Domenico Kargotić. U konačnici, ovaj jedrenjak prodan je 1874. godine u Buenos Aires. Treći jedrenjak bio je brigantin, Speranza S., porinut je 1857./1858. godine. Jedrenjak je imamo 185 tona, naoružanje od dva topa i osam članova posade, zapovjednik broda bio je kapetan Stroff. Ovaj jedrenjak prodan je već 1861. godine u Livorno.[45] Primjetno je da su brodovima davana talijanska imena, što se može objasniti utjecajem višestoljetne mletačke vladavine nad Dalmacijom i talijanskog jezika kao službenog u Dalmaciji sve do 1909. godine.[46] Prvo izgrađeno brodogradilište imalo je ambiciju da pridonese razvoju pomorstva ali i gospodarstva općenito, međutim, njegovo djelovanje je prekinuto a gradnja velikih jedrenjaka preseljena je izvan Dalmacije. Brodogradnja u Splitu ostala je na razini obrta u drvu. S obzirom na prestanak djelovanja brodogradilišta, ta djelatnost se u Splitu ugasila, sve do 1861. godine kada je sagrađen trabakul Antonio e Felice i nakon njega, 1862. godine, trabakul Buon Padre. Nakon ovoga, sve do 1868. godine nema podataka o izradi novih brodova u Splitu. Uvidom u pomorske statistike, vidljivo je da je do kraja 19. stoljeća ostao aktivan samo jedan škver u Splitu, u kojem su se gradili brodovi manje tonaže i vršili popravci na različitim plovilima, uključujući i jedan parobrod od 12 tona. Godine 1899. škver je zapošljavao čak 41 radnika.[45]

Religija
Crkvena upravna organizacija
Rimokatolička crkva
Zvonik katedrale sv. Duje
zvonik katedrale sv. Duje
U Splitu je sjedište Splitsko-makarske nadbiskupije. Grad je podijeljen na dva dekanata i na 26 rimokatoličkih župa:

Sv. Dujma biskupa i mučenika
Sv. Petra apostola
Materinstva BDM – Brda
Sv. Roka – Manuš
Marije Pomoćnice – Kman
Gospe od Zdravlja – Dobri
Sv. Pavla – Pujanke
Gospe od Milosrđa – Žnjan
Gospe od Ružarija – Lučac
Sv. Spasa – Mejaši
Sv. Stjepana – Meje
Gospe od Pojišana – Pojišan
Sv. Trojice – Poljud
Gospe od Pohođenja – Spinut
Sv. Obitelji – Sukoišan
Gospe Fatimske – Škrape
Sv. Križa – Veli Varoš
Srca Isusova – Visoka
Sv. Leopolda Bogdana Mandića – Sirobuja
Sv. Andrije apostola – Sućidar
Sv. Josipa – Mertojak
Sv. Ivana Krstitelja – Trstenik
Sv. Mateja – Ravne njive
Sv. Marka – Neslanovac
Sv. Luke Evanđelista – Kocunar
Sv. Mihovila – Šine, Kamen
Crkva Gospe od Zdravlja, Split
crkva Gospe od Zdravlja
Od katoličkih crkvenih redova, družba i kongregacija, u Splitu djeluju Službenice milosrđa (anćele), dominikanci, franjevački Red male braće, klarise, isusovci, kapucini, konventualci, karmelićani (na Kamenu), karmelićanke Božanskog Srca Isusova, salezijanci, Kćeri milosrđa Trećega samostanskog reda sv. Franje. Nekada su djelovali i benediktinci (samostan sv. Marije). Jedine pripadnice reda anakoreta, klanjateljica Presvete euharistije na svijetu su u Splitu.

Crkve reformacijske baštine
U Splitu djeluje nekoliko aktivnih crkava reformacijske ili protestantske baštine:

Evanđeoska crkva Radosna vijest
Baptistička crkva Split
Evangelička metodistička crkva
Sveci zaštitnici
Svetac zaštitnik Splita je sveti Dujam (Sveti Duje), biskup Salone, mučenik iz 304. godine, a suzaštitnici su sveti Anastazije (Staš) i blaženi Rajnerije (Arnir). Kao poglavita zaštitnica osobito se štuje i Gospe od Pojišana (Molitva čudotvornoj Gospi od Pojišana).

Posvećenost grada sv. Dujmu među ostalim, izražen je i kroz splitski kovani novac kroz povijest. Tako početkom 14. stoljeća, Splitska komuna kuje srebrni novac, bagatin,[47] na čijem je reversu simbol križa zamijenjen prikazom poprsja sv. Dujma. Zaštitnik grada na novcu se zadržao i tijekom mletačke vladavine do njezina pada 1797.g. gdje je bio prikazan cijelom figurom s biskupskim obilježjima, baš kakav je bio i u razdoblju Hrvoja Vukčića Hrvatinića prije toga.[48]

Gradska uprava
Upravna tijela Grada Splita su:

Gradonačelnik
Gradsko vijeće
Za gradonačelnika Splita u drugom krugu glasanja na izborima za gradonačelnika održanim 30. svibnja 2021. godine izabran je elektrotehničar i fizičar dr. sc. Ivica Puljak.[49][50] Od ukupno 148 369 birača upisanih u popis birača, 64 592 birača je sudjelovalo na izborima te je tom prilikom za trenutnog gradonačelnika glasalo 35 565 birača, ukupno 55,06 % biračkog tijela.[50]

Aktualni saziv Gradskog vijeća izabran je na općim lokalnim izborima održanim 16. svibnja 2021. godine. Od ukupno 148 374 birača glasovalo je 65 204 birača ili ukupno 43,96 %. Izborni prag su prešle stranka HDZ, koja je osvojila 14 837 glasova ili 23,27 %, stranka Centar s 12 862 glasa ili 20,17 %, stranka HGS sa 7563 glasa ili 11,86 %, koalicija SDP i HSU sa 6225 glasova ili 9,7 %, koalicija Možemo!, NL i Pametno za Split i Dalmaciju sa 6088 glasova ili 9,54 %, stranka Most s 5.074 glasa ili 7,95 % te Kandidacijska lista grupe birača kojoj je nositelj liste bio Tomislav Mamić s 3.886 ili 6,09 % glasova. Na osnovu rezultata izbora konstituirano je Gradsko vijeće u sljedećem sastavu:[51]

Stranka	Broj zastupnika
HDZ	9
Centar	7
HGS	4
SDP, HSU	3
Možemo!, NL, Pametno za Split i Dalmaciju	3
Most	3
Kandidacijska lista grupe birača	2
Mediji
U Splitu djeluje nekoliko lokalnih televizijskih (TV Jadran, Mreža TV-Split i Kanal 5) i radijskih postaja (HR Split, Radio Dalmacija, Radio KL-Eurodom, Radio Riva,[52] Radio Sunce).[53] Tijekom 1990-ih bile su poznate postaje Radio M i Radio Gradska mreža, a 1980-ih je iz Splita djelovao Radio Brač.

Najveće dalmatinske dnevne novine Slobodna Dalmacija izlaze u Splitu (odnedavno se tiskaju u Dugopolju). U Splitu je bilo sjedište redakcije časopisa Feral Tribune.

Nagrada Grada Splita
 Podrobniji članak o temi: Nagrada Grada Splita
Dodjeljuje se svake godine na blagdan Sv. Dujma, 7. svibnja, i to za životno djelo, osobne nagrade i skupne nagrade.

Zanimljivosti
Nakon Olimpijskih igara u Ateni 2004. godine, Split je grad s najviše olimpijskih medalja na svijetu u odnosu na broj stanovnika.[nedostaje izvor]
U samom središtu Splita nalaze se toplice s vlastitim izvorom ljekovite sumporne vode.
Jugoslavenska ratna mornarica je 15. studenog 1991. godine napala grad vojnim brodom Split.
