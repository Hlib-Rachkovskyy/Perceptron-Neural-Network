Pogranične države
Pogranične države u Uniji su bile Zapadna Virginia (koja se odvojila od Virginije i postala nova, samostalna država) te četiri od pet uglavnom sjevernjačkih robovlasničkih država (Maryland, Delaware, Missouri i Kentucky).

Država Maryland imala je mnoštvo pro-konfederalnih službenika koji su tolerirali anti-unionističke pobune u Baltimoreu i spaljivanje mostova. Lincoln je na to odgovorio proglašavanjem izvanrednog stanja i slanjem vojnih jedinica sa Sjevera.[46] Prije nego što je vlada Konfederacije shvatila što se događa, Lincoln je stekao čvrstu kontrolu u Marylandu i okrugu Columbia, uhitivši prominentne separatiste te ih zadržavši bez suđenja (kasnije su pušteni).

Država Missouri odlučno je glasala da želi ostati u Uniji. Kada je pro-konfederativni guverner Claiborne F. Jackson pozvao državnu vojsku, napadnut je od strane saveznih snaga pod vodstvom generala Nathaniela Lyona koji je potjerao guvernera i ostatak državnih službenika sve do jugozapadnog dijela države. U konačnici je vlast u Missouriju preuzela privremena unionistička vlada.[47]

Država Kentucky se nije odcijepila; u početku se proglasila neutralnom. Kada su konfederalne snage ušle u državu u rujnu 1861. godine, neutralnost je završila te je država potvrdila svoj status Unije u isto vrijeme pokušavši zadržati ropstvo. Tijekom kratkotrajne invazije konfederalnih snaga, simpatizeri Konfederacije organizirali su konvenciju o odcjepljenju (koju je pokrenuo guverner) te su dobili odobrenje same Konfederacije. Pobunjenička vlada uskoro je otišla u egzil i nikad nije preuzela kontrolu nad državom Kentucky.[48]

Nakon odcjepljenja Virginije, unionistička vlada u Wheelingu 24. listopada 1861. godine upitala je 48 okruga da glasaju o propisu kojim bi se kreirala nova država. Odaziv birača iznosio je 34% (od kojih je 96% glasalo "za").[49] Uključenje 24 secesionistička okruga u državu[50] te posljedični gerilski rat[51] angažirao je oko 40 tisuća vojnika saveznih trupa veći dio rata.[52] Kongres je priznao Zapadnu Virginiju u Uniju 20. lipnja 1863. godine. Zapadna Virginia je dala između 20 i 22 tisuće vojnike snagama Konfederacije i Unije tijekom rata.[53]

Pokušaj unionističkog odcjepljenja dogodio se u Istočnom Tennesseeju, ali je bio ugušen od strane Konfederacije koja je uhitila preko tri tisuće ljudi za koje se sumnjalo da su odani Uniji. Svi oni su bili zadržani bez suđenja.[54]

